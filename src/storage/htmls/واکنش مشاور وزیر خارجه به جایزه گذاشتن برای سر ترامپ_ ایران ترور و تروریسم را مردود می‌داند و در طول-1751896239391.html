<div class="body col-xs-36"> 		<a class="entekhab_lead2" href="/">پایگاه خبری تحلیلی انتخاب (Entekhab.ir) : </a> 		<img align="left" class="news_corner_image" src="https://cdn.entekhab.ir/files/fa/news/1404/4/16/1999708_999.jpg"><p>ایسنا: وزیر امور خارجه که برای شرکت در هفدهمین اجلاس سران بریکس به برزیل سفر کرده است، طی سخنانی مواضع کشورمان را راجع به موضع «تقویت چندجانبه‌گرایی، همکاری‌های اقتصادی-مالی و هوش مصنوعی» تبیین کرد.</p>
<p> «سید عباس عراقچی» با اشاره به ضرورت اصلاحات ساختاری در ساختار سازمان ملل متحد به‌منظور انطباق با واقعیت‌های جهان امروز، بی‌عملی شورای امنیت سازمان ملل در قبال نقض‌ها و تهدیدها علیه صلح را ناشی از رویکرد گزینشی و مخرب برخی اعضای آن دانست وخواستار ارتقای همکاری‌های جنوب-جنوب، توانمندسازی سازمان‌های منطقه‌ای، و ترویج گفت‌وگو میان کشورها به‌عنوان توازنی در برابر گفتمان‌های سلطه‌محور شد.</p>
<p>وزیر خارجه با رد تحریم‌های اقتصادی و اقدامات قهرآمیز یکجانبه به‌عنوان ابزارهای فشار علیه دولت‌های مستقل، خواستار ایجاد سازوکار حقوقی در بریکس برای رصد و مقابله با این اقدامات در مجامع بین‌المللی شد.</p>
<p>عراقچی با اشاره به اهمیت فناوری‌ها و علوم نوین از جمله هوش مصنوعی در رشد و توسعه اقتصادی جهان جنوب، تاکید کرد ما باید در مقابله با بهانه‌هایی که توسط برخی دولت‌ها برای محروم کردن کشورهایمان از حقوق اساسی‌دملت‌هایمان برای بهره‌مندی از علم و فناوری مطرح می‌کنند، متحد باشیم.</p>
<p>وی در بخش دیگری از سخنرانی خود با اشاره به ضرورت محکوم‌کردن تجاوز نظامی رژیم صهیونیستی و آمریکا علیه ایران، گفت: این روزها مردم ایران سوگوار عزیزانشان، از جمله زنان و کودکانی هستند که در نتیجه تجاوز وحشیانه رژیم صهیونیستی با حمایت، همکاری و نهایتا مشارکت ایالات متحده، به شهادت رسیده‌اند. این تجاوز نظامی تنها به این دلیل بود که ایران به دنبال دستیابی به یک فناوری و علم یعنی فناوری هسته‌ای برای مقاصد صلح‌آمیز بوده است.</p>
<p>وزیر امور خارجه کشورمان در پایان از کشورهای عضو بریکس به‌خاطر محکوم کردن تجاوز اسرائیل و آمریکا علیه ایران در بند ۲۱ بیانیه رهبران این اجلاس، قدردانی کرد.</p>
<p>متن کامل سخنرانی وزیر خارجه ایران در این اجلاس بدین شرح است:</p>
<p>بسم الله الرحمن الرحیم</p>
<p>جناب آقای رئیس‌جمهور،</p>
<p> عالی‌جنابان،</p>
<p> رهبران محترم،</p>
<p> خانم‌ها و آقایان،</p>
<p>مایه افتخار است که در این گردهمایی مهم رهبران بریکس در زمانی حساس و سرنوشت‌ساز برای جامعه جهانی سخن می‌گویم.</p>
<p> ما اینجا گرد هم آمده‌ایم، نه صرفاً به‌عنوان ائتلافی از کشورها، بلکه به عنوان حامیان چشم‌اندازی مشترک برای ساخت معماری نوینی از نظم جهانی، نظمی فراگیر، عادلانه و چندقطبی.</p>
<p>جمهوری اسلامی ایران به عضویت در خانواده بریکس افتخار می‌کند، جامعه‌ای که نماینده آرمان‌های میلیاردها نفر از مردم جنوب جهانی است.</p>
<p>الف) تقویت چندجانبه‌گرایی: پایه‌ای برای نظم جهانی عادلانه</p>
<p>نظم کنونی جهان، که بر ساختارهای تک قطبی و سلطه اقلیتی از قدرت‌ها بنا شده است، در تحقق عدالت، ثبات و رفاه برای اکثریت کشورها ناکام مانده است. یکجانبه‌گرایی، توسل به اقدامات قهرآمیز یکجانبه، و برخورد گزینشی با حقوق بین‌الملل، موجب بی‌ثباتی منطقه‌ای و تضعیف اعتماد جهانی شده‌اند.</p>
<p>ایران بر این باور است که بریکس باید پیشگام اصلاح حکمرانی جهانی باشد. این مهم شامل موارد زیر است:</p>
<p>- رد تحریم‌های یکجانبه و اقدام قهرآمیز یکجانبه به‌عنوان ابزارهای فشار علیه دولت‌های مستقل.</p>
<p> جمهوری اسلامی ایران که خود سال‌ها با تحریم‌های ظالمانه روبه‌رو بوده است خواستار ایجاد یک سازوکار حقوقی در بریکس برای رصد و مقابله با این اقدامات در مجامع بین‌المللی است؛</p>
<p>- ارتقای همکاری‌های جنوب-جنوب، توانمندسازی سازمان‌های منطقه‌ای، و ترویج گفتگو میان کشورها برای تعدیل و مفابله با گفتمان‌های سلطه‌محور؛</p>
<p>- گسترش نقش بانک توسعه جدید بریکس (NDB) در تأمین مالی پروژه‌های زیربنایی، انرژی و فناوری در کشورهای عضو و سایر کشورهای جنوب جهانی؛</p>
<p>- تقویت همکاری‌ها در حوزه انرژی از طریق سرمایه‌گذاری‌های مشترک، انتقال فناوری، و چارچوب‌های امنیت انرژی. لازم به ذکر است ایران به‌عنوان تولیدکننده بزرگ انرژی و یک نقطه ارتباطی راهبردی، ظرفیت‌های فراوانی برای کمک به تنوع‌بخشی و اتصال انرژی در میان اعضای بریکس دارد.</p>
<p>ب) هوش مصنوعی: هدایت نوآوری در راستای خدمت به بشریت</p>
<p>هوش مصنوعی یکی از عناصر تحول‌آفرین در عصر حاضر است. با این حال، در فقدان حکمرانی فراگیر، این فناوری می‌تواند موجب تعمیق نابرابری‌ها و شکاف‌ها در سطح جهانی شود. ایران، هوش مصنوعی را هم فرصت و هم مسئولیت می‌داند. در این زمینه، ایران راه‌اندازی مرکز بریکس برای هوش مصنوعی و فناوری‌های نوین را با هدف تجمیع منابع، اجرای پژوهش‌های مشترک، و حمایت از زیست‌بوم نوآوری و استارتاپ‌ها پیشنهاد می‌کند.</p>
<p>همکاران گرامی،</p>
<p> در حالی که من در اینجا سخن می‌گویم، مردم ایران سوگوار عزیزانشان، از جمله زنان و کودکانی هستند که در نتیجه تجاوز وحشیانه رژیم اسرائیل با حمایت، همکاری و نهایتا مشارکت عملی ایالات متحده، به سهادت رسیدند.</p>
<p>این تجاوزهای نظامی تنها به این دلیل بود که ما به دنبال دستیابی به یک علم و فناوری یعنی فناوری هسته‌ای برای مقاصد صلح‌آمیز بودیم. طی دو دهه گذشته، ایران در معرض فشار حداکثری، از جمله تحریم‌های اقتصادی و همچنین ترورها و خرابکاری‌های رژیم اسرائیل علیه برنامه صلح‌آمیز هسته‌ای صلح‌آمیز خود بوده است، و سرانجام آن‌ها با نقض منشور سازمان ملل و قوانین بین‌المللی از نیروی نظامی غیرقانونی برای تحت فشار قرار دادن ایران و وادار کردن کشور ما به دست کشیدن از برنامه‌های خود در زمینه فناوری صلح‌آمیز هسته‌ای استفاده کردند.</p>
<p>آقای رئیس،</p>
<p> نمایندگان محترم،</p>
<p> ما به عنوان کشورهای در حال توسعه، باید در رد بهانه‌هایی که توسط برخی دولت‌ها برای محروم کردن کشورهای‌مان از حقوق اساسی‌ خود جهت بهره‌مندی از علم و فناوری طرح می‌شود، متحد باشیم.</p>
<p>در پایان، مایلم از همه شما به‌خاطر محکوم کردن تجاوز اسرائیل و آمریکا علیه کشورم در پاراگراف ۲۱ بیانیه رهبران این اجلاس، قدردانی منم.</p>
<p>از همه شما سپاسگزارم و مشتاقانه در انتظار همکاری‌های مثمر ثمر هستم.</p> 	</div> 	<div class="wrapper"></div> 	<div class="row"> 		<div class="no-padd col-xs-36 link_content"> 			<div class="sec_box"> 				<div class="hidden-section-news"> 					<div class="news_home_link"> 						  <span class="copy-button" id="visible-button"><i class="fa fa-link"></i></span> <span class="text_short_link">لینک کوتاه</span> <input class="copy-button link_en" aria-label="link shortlink" id="foo" value="https://www.entekhab.ir/003fLY" readonly> <!-- Trigger --> <button class="btn copy_link" data-clipboard-target="#foo">کپی لینک</button> <script>
    var clipboard = new ClipboardJS('.btn');
    clipboard.on('success', function(e) {
        console.log(e);
    });
    clipboard.on('error', function(e) {
        console.log(e);
    });
</script> 					</div> 				</div> 			</div> 		</div> 	</div> 	 	<div class="wrapper"></div> 	<div class="col-xs-36 visible-xs"> 		<div class="mobile-adv2"> 			 		</div> 	</div>