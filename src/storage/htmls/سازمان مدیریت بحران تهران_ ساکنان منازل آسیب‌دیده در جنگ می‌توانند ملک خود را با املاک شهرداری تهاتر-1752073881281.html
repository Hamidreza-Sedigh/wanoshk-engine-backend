<div> دونالد ترامپ رئیس جمهور آمریکا در دیدار با بنیامین نتانیاهو نخست وزیر رژیم اسرائیل با تکرار ادعاها و تهدیدات ضد ایرانی خود مدعی شد: «ما گفت وگوهایی را با ایران ‌ریزی کرده‌ایم و آنها هم می‌خواهند گفت وگو کنند.»</div>
<div> </div>
<div>به گزارش ایرنا، دونالد ترامپ رئیس جمهوری آمریکا دوشنبه شب به وقت محلی در دیدار با بنیامین نتانیاهو نخست وزیر اسرائیل در کاخ سفید با تکرار ادعاهای ضد ایرانی خود مدعی شد: گفت و گوهایی را  با ایران برنامه‌ریزی کرده‌ایم و آنها هم می‌خواهند گفت و گو کنند. امیدوارم مجبور نباشیم حمله دیگری علیه ایران انجام دهیم؛ آنها هم چنین چیزی را نمی‌خواهند بلکه می‌خواهند گفت و گو کنند.</div>
<div> </div>
<div>رئیس جمهوری آمریکا ادعا کرد: ما تاریخی برای مذاکره با ایران تعیین کرده‌ایم. ما تمام تلاش خود را خواهیم کرد تا اطمینان حاصل کنیم که ایران غیر هسته‌ای باقی می‌ماند. در زمان مناسب دوست دارم تحریم‌ها علیه ایران را بردارم.</div>
<div> </div>
<div>ترامپ مدعی شد: «امیدوارم جنگ بین اسرائیل و ایران تمام شود و  نمی‌توانم تصور کنم که بخواهم دوباره به ایران حمله کنم. آنها می‌خواهند به یک راه‌حل برسند».</div>
<div> </div>
<div>رئیس جمهوری آمریکا ادعا کرد که ما تحریم‌های سوریه را برداشتیم چون می‌خواهیم به آنها فرصتی بدهیم و  دوست دارم بتوانم در زمان مناسب تحریم‌های ایران را بردارم، به آنها فرصتی برای بازسازی بدهم تا فرصتی مثل سوریه داشته باشند.</div>
<div> </div>
<div>ترامپ مدعی شد: «یکی از مسائلی که با ایران داریم، تحریم‌های شدید است و من واقعاً دوست دارم در زمان مناسب این تحریم‌ها را بردارم. به آنها فرصت بازسازی خواهم داد، چون دوست دارم ایران خودش را به‌صورت مسالمت‌آمیز بازسازی کند، نه اینکه در دنیا راه بیفتد و بگوید مرگ بر آمریکا و مرگ بر اسرائیل.حکومت ایران در منطقه قلدری می‌کرد اما دیگر نه.»</div>
<div> </div>
<div>او با تکرار ادعاها درباره موفقیت آمیز بودن حملات به تاسیسات هسته ای ایران ادعا کرد: «فکر می‌کنم وقتی به آن سه سایت حمله کردیم، واقعا باید بگویم سه سایت، نه فقط یک، تاثیر ر زیادی داشت. یکی از آن‌ها بسیار بزرگ بود و در دل سنگ گرانیت ساخته شده بود، اما نابود شد. در نهایت، کمیسیون انرژی اتمی اعلام کرد که نابود شده است.»</div>
<div> </div>
<div>ترامپ مدعی شد: حمله به تاسیسات هسته ای ایران پایان ماجرا و یک پیروزی تاریخی بود و چهره خاورمیانه را تغییر داد و حالا اوضاع آرام شده است. وقتی برنامه هسته‌ای ایران کاملا نابود شده است درباره چه چیزی صحبت خواهد شد؟ آنها درخواست گفتگو کردند و برای ما و احتمالا برای اسرائیل احترام زیادی قائل شده‌اند.</div>
<div> </div>
<div>رئیس جمهوری آمریکا ادعا کرد: «می‌خواهم کلاه از سر برداریم برای آن خلبانان خارق‌العاده، کسانی که آن پرنده عظیم را پرواز دادندو در واقع برای مکانیک‌ها و بقیهٔ افراد هم.» آمریکا روی تاسیسات هسته‌ای در ایران بزرگ‌ترین بمب‌های غیرهسته‌ای را که تاکنون علیه کسی استفاده نکرده ، استفاده کرده است «و ما، به هر حال، می‌خواهیم این حملات غیرهسته‌ای باقی بمانند.»</div>
<div> </div>
<div>ترامپ با اشاره به حمله اتمی آمریکا در زمان ریاست جمهوری ترومن به ژاپن مدعی شد: «داشتم همین را با بنیامین (نتانیاهو) صحبت می‌کردم.آن لحظه، آغاز پایان بود. همه چیز خیلی زود پس از آن تمام شد. نمی‌خواهم بگویم این حمله مرا به یاد چه چیزی انداخت، اما اگر به گذشته نگاه کنید، این عملیات خیلی‌ها را به یاد یک واقعه دیگر انداخت. و حالا عکس هری ترومن در لابی ساختمان، در جایگاهی خوب، نصب شده است.»</div>
<div> </div>
<h2><span style="color:rgb(0,0,255);">حماس می خواهد به آتش بس برسد؛تسلیحات بیشتری به اوکراین ارسال خواهیم کرد</span></h2>
<div>رئیس جمهوری آمریکا همچنین ادعا کرد: «من با نتانیاهو به موفقیت‌هایی دست یافته‌ام و معتقدم موفقیت‌های ما ادامه خواهد یافت».</div>
<div> </div>
<div>ترامپ مدعی شد: «حماس می‌خواهد مذاکره کند و به آتش‌بس برسد. ما به دنبال مذاکره در مورد آرمان‌های عادلانه هستیم و می‌خواهیم در زمینه تجارت، عدالت را برای آمریکا محقق کنیم».</div>
<div> </div>
<div>او در پاسخ به سوالی مبنی بر اینکه آیا راهکار دو دولتی در فلسطین امکان‌پذیر است؟ گفت: «نمی‌دانم! ما همکاری بسیار خوبی با کشورهای همسایه اسرائیل داریم و اتفاق خوبی خواهد افتاد».</div>
<div> </div>
<div>رئیس جمهوری آمریکا درباره جنگ روسیه و اوکراین نیز گفت: تسلیحات بیشتری به اوکراین ارسال خواهیم کرد.</div>
<div> </div>
<h2><span style="color:rgb(0,0,255);">هراس نتانیاهو از برنامه موشکی ایران و عقب نشینی از توهماتش به دلیل مقاومت ملت ایران </span></h2>
<div>نخست وزیر اسرائیل نیز با هراس از برنامه دفاع بازدارندگی موشکی  و نیز برنامه هسته ای ایران ، این دو  برنامه را  «دو غده سرطانی» خواند و در اظهاراتی جنگ طلبانه و گستاخانه ادعا کرد: حملات آمریکا آنها را هدف قرار داده هر چند «این غدد هنوز می‌توانند دوباره رشد کنند».</div>
<div> </div>
<div>نتانیاهو  بار دیگر ترامپ را برای مشارکت در حمله رژیم جنگ طلب اسرائیل ستود و مدعی شد: ترامپ «شایسته دریافت جایزه نوبل صلح است».</div>
<div> </div>
<div>نخست وزیر رژیم اسرائیل که در پی مقاومت ملت بزرگ ایران و ایرانیان، توهماتش در جنگ ۱۲ روزه علیه ایران نقش بر آب شد، درباره ادعای تغییر حکومت در ایران عقب نشینی کرد و مدعی شد: این بستگی به مردم ایران دارد.</div>
<div> </div>
<div>نتانیاهو درباره آواره کردن مردم فلسطین از سرزمین آنها و طرح کوچ اجباری آنان مدعی شد: ترامپ می‌خواهد به ساکنان غزه آزادی انتخاب برای ماندن یا ترک کردن غزه بدهد. </div>
<div> </div>
<div>نخست وزیر رژیم اسرائیل ادعا کرد: با ایالات متحده در حال همکاری هستیم تا کشورهایی را بیابیم که بتوانند «آینده بهتری برای فلسطینی‌ها فراهم کنند».</div>
<div> </div>
<div> رژیم اسراییل  روز ۲۳ خردادماه با نقض آشکار حقوق بین‌الملل و حاکمیت ملی جمهوری اسلامی ایران، مناطقی در تهران و برخی دیگر از شهرها از جمله تأسیسات هسته‌ای کشور را هدف حمله نظامی قرار داد. در این اقدام تروریستی، شماری از دانشمندان، نظامیان و شهروندان غیرنظامی به شهادت رسیدند.</div>
<div> </div>
<div>به دنبال این جنایت رژیم اسراییل، رهبر معظم انقلاب در پیامی خطاب به ملت بزرگ ایران، فرمودند: رژیم باید منتظر مجازاتی سخت باشد. دست قدرتمند نیروی مسلح جمهوری اسلامی او را رها نخواهد کرد باذن‌الله.</div>
<div> </div>
<div>در ادامه این تجاوز، ایالات متحده آمریکا نیز بامداد یکشنبه (اول تیرماه) با حمله مستقیم به سایت‌های هسته‌ای فردو، نطنز و اصفهان، عملاً به جنگ رژیم صهیونیستی علیه ایران پیوست.</div>
<div> </div>
<div>سپاه پاسداران انقلاب اسلامی نیز دوم تیرماه در بیانیه ای اعلام کرد: در پی تجاوز نظامی آشکار رژیم جنایتکار ایالات متحده آمریکا به تاسیسات هسته‌ای صلح‌آمیز جمهوری اسلامی ایران و نقض صریح حقوق بین‌الملل، با تدبیر شورای عالی امنیت ملی و راهبری قرارگاه مرکزی خاتم الانبیا (ص) "سپاه پاسداران انقلاب اسلامی" با رمز مقدس یا اباعبدالله الحسین (ع) در عملیات بشارت فتح پایگاه‌ العدید قطر را هدف تهاجم ویرانگر و قدرتمند موشکی قرار داده است.</div>
<div> </div>
<div> این پایگاه، مقر سرفرماندهی نیروی هوایی و بزرگترین دارایی راهبردی ارتش  آمریکا در منطقه غرب آسیا است.</div>
<div> </div>
<div>سرانجام، سوم تیرماه رئیس‌جمهوری آمریکا توافق آتش‌بس میان ایران و رژیم اسرائیل را اعلام کرد و جمهوری اسلامی ایران هم با بیان اینکه آغازگر جنگ نبوده است تصریح کرد که اگر رژیم اسرائیل تهاجم غیرقانونی خود را متوقف کند، ایران نیز قصدی برای ادامه پاسخ ندارد.</div>